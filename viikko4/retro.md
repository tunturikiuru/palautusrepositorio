Start, Stop, Continue, More of, Less of Wheel on retrospektiivitekniikka, jonka tarkoituksena on nopeasti selvittää, mitä tiimin pitää toiminnassaan jatkaa ja muuttaa. Taululle piirretään sektoreihin jaettu ympyrä. Sektorit nimetään nimillä “aloita”, “lopeta”, “jatka”, “lisää” ja “vähennä”. Aiheista keskustellaan, ja jokaiseen kategoriaan toivotaan kommenttia. On myös hyvä varmistaa, että esiin nostettu aihe menee oikeaan kategoriaan. Kommentit kirjataan taululle oikeisiin sektoreihin. Tiimin koosta riippuen keston tulisi olla 10-25 minuuttia.

Glad, Sad Mad on puolestaan pitkäkestoisempi retrospektiivitekniikka, joka keskittyy asioiden laajaan käsittelyyn. Osallistujat kirjaavat sprintin aikana esiin nousseet huomiot ja asiat muistiin ja ne kategorisoidaan joko hyviksi (glad), huonoiksi (sad) tai “valitukseksi” (mad), joka kohdistuu erityisesti tiimistä riippumattomiin asioihin. Esille nousseiden asioiden tärkeysjärjestyksestä äänestetään, ja asiat käydään läpi äänestetyssä järjestyksessä aikarajan puitteissa. Keston tulisi olla korkeintaan 60 minuuttia.